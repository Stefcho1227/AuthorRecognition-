	Иван Вазов
	Какво пее планината

	Зелено


	Навред зелено: лесове,
	гори, гори до кръгозора,
	зелени чуки, долове,
	в зеленина потъва взора;

	в зелено къпят се очите,
	в зелено къпи се душата,
	смарагдени са планините
	и сенките, и светлината.

	Зелени красоти, омая!
	Кипи живот във сила мощна.
	Вред рай зелен! О, вред все тая
	природа царствено-разкошна!



	Светкавиците


	Цяла нощ гърмя, светка`
	небосвода разярени,
	над главата ми треска` —
	над бърдата озарени.

	И аз, буден, все стоях
	на прозореца, внимавах,
	в сладостен и тайнствен страх
	дивна гледка съзерцавах:

	адский блясък на нощта,
	феерията на свода,
	на сърдитата природа
	демонската красота.



	Сън в планината


	Сънувах, че съм умрел
	и че закопали мене
	някъде във тоз предел,
	под тез дъбове зелени.

	И не беше мойта смрът
	вечна с тоя свят раздяла:
	мъртва бе едната плът,
	а душата бе остала.

	И долавях в гроба свой
	глухий ромон на реката,
	слушах нощния покой
	и дъхът на планината;

	как над гроба ми зелен
	стъпки лекички нагазват
	и аз слушах как над мен
	самодивите приказват…

	И душа ми като в храм,
	в храм надземен и чудесен,
	продължаваше и там
	недопятата си песен.



	Сълзи


	Навел се здравец над вълните
	и те го пръскат с росен прах,
	израсъл тъмен бор в скалите —
	здрависва пътника от тях;

	литна` орел над върховете,
	потъна скоро в свода син,
	обадиха се ековете,
	събудени от вик един;

	събудиха се и мечтите
	за минали и бъдни дни,
	избликнаха от гръд сълзите,
	обляха тия планини.



	Войник


	Войник във отпуск из долът
	с мома приказва хубавица —
	деца на тоз планински кът:
	той — млад орел, тя — гургувица.

	Какво й разправя мил герой?
	За свойта ли любов гореща,
	или за някой страшен бой,
	де ад и смърт имал насреща?

	Той маха силно със ръце,
	тя руменей и се вълнува…
	Внезапно с пламнало лице
	сграбчи я той и зацалува.

	Юначе, гълтай радостта,
	дор младо сърце в гърди гука:
	ти там прегръщал бе смъртта —
	прегръщай пък живота тука.




	$id = 497
	$source = Моята библиотека



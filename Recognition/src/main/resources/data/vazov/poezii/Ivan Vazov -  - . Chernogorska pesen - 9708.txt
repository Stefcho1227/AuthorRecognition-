	Иван Вазов
	Черногорска песен



	Цяло село ми празнува,
	всякъде се песен чува.

	Нику лани се родили
	два близнака, рожби мили.

	На година са станали,
	вси роднини се събрали;

	вси роднини, вси стареи,
	вси юнаци, вси войводи.

	Майка стара е турнала
	пред децата два кинжала,

	два кинжала, две игралки,
	два дивита, две писалки,

	две кесии с минци нови,
	две ми саби, два пищови.

	Иво взел ми е пищова,
	Кръстю взел е сабя нова.

	Цяло село ми празнува,
	всякъде се песен чува.

	Нико има два близнака,
	два войника, два юнака.

	1881



	$id = 9708
	Източник: Моята библиотека / http://chitanka.info/text/9708
	Оригинален източник: [[http://slovo.bg|Словото]]
	Набиране: Преслав Марков
	----


	Иван Вазов
	Царев връх



	Девет века връщаш ме назади,
	кат те гледам, върхо голи, травни,
	махват се епохи и прегради
	между мен и старините давни.

	Виждам поколения корави,
	чеда вечни на полята бойни,
	образите родни, величави
	на царе — боговенчани войни;

	виждам века на дълбока вяра;
	виждам Рила в шуми непроходни,
	и там, въз скала свещена, стара,
	на молитва Постникът господни;

	и въз тебе, връх благословени,
	в ясното пространство на ефира —
	царствен старец паднал на колене
	къмто Постника ръце простира*.
	[* Според преданието цар Петър се поклонил от тоя връх на св. Иван Рилски, който нарочно застанал на скалата, в която е пещерата му.]



	$id = 4332
	$book_id = 489
	Източник: Моята библиотека / http://chitanka.info/text/4332
	Оригинален източник: [[http://slovo.bg|Словото]]
	Набиране: Надежда Владимирова
	----

	__Издание:__
	Автор: Иванъ Вазовъ
	Заглавие: Въ лоното на Рила; Синайска роза; Майска китка
	Издател: Борис Вазов (не е указан)
	Град на издателя: София (не е указан)
	Година на издаване: 1927 (не е указана)
	Тип: стихосбирка
	Адрес в Библиоман: https://biblioman.chitanka.info/books/18302


	Иван Вазов
	Върхът



	Величье, шир и върхове зелени!
	Стоя в захлас пред радостни картини,
	с окото — и душатаааа фърка в поенье
	по чуките и в райските долини.

	Къде погледнеш — вид красив, чудесен,
	простори светли, хубости чаровни —
	в друг свят по чудо гаче съм донесен!
	Под мен зей пропаст — скок шуми гръмовен.

	И спомен стар ума ми озарява:
	бях млад, и тя тъй, и балкан друг беше.
	Седяхме пак на висота такава
	и нейний смях над бездната звънеше.

	… … … … … … … … … …
	… … … … … … … … … …

	И спомените сладостни не рачат
	да бягат… А пък слънцето ще зайде
	зад чуката и трети път водачът
	ми кротко дума: „Господине, хайде!“



	$id = 4709
	$book_id = 511
	Източник: Моята библиотека / http://chitanka.info/text/4709
	Оригинален източник: [[http://slovo.bg|Словото]]
	Набиране: Атанаска Христова, септ. 1999
	----

